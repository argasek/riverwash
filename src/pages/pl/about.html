<article class="content">
    <h1>O party</h1>

    <p>Riverwash to największe, multi-platformowe demoparty w Polsce, organizowane od 2007 roku.</p>

    <h2>Dlaczego warto wystawić produkcję na Riverwash?</h2>

    <p>
        Uważamy, że istotą demosceny jest niekomercyjna rywalizacja fair play, a jej najlepszym przejawem – competitions
        i produkcje, szczególnie wykonywalne. Dlatego organizacją compotów zajmuje się osobny zespół ludzi, którzy znają
        się na sprzęcie. Ich zadaniem jest sprawienie, aby Twoja produkcja została pokazana i odegrana bez przeszkód i
        problemów, w jak najlepszej możliwej jakości. Od lat gromadzimy sprzęt i doskonalimy proces przygotowywania
        entries do compotów oraz samo głosowanie. Do głosowania będzie można używać zarówno naszego rozwijanego od
        początku RW systemu 5stars przez sieć lokalną jak i votek papierowych, które chcemy teraz policzyć sprawniej i
        szybciej. Wszystko po to, aby nie było opóźnień w compotach, a wyniki można było podać przejrzyście i na czas.
        Do party jeszcze trochę czasu, oczekujcie wiadomości dotyczących tego tematu na naszym
        <a href="http://facebook.com/riverwashparty">fanpage na Facebooku</a>.
    </p>

    <h2>Dlaczego warto przyjechać na Riverwash?</h2>

    <p>
        Aby coś wystawić, oczywiście! Lecz nawet jeśli nie chcesz tego robić, przyjedź spotkać się ze znajomymi z
        demosceny, poznać nowych ludzi, poczuć ten jedyny w swoim rodzaju klimat (za krakowski smog nie odpowiadamy), a
        także zwiedzić Kraków. Zajmujemy się organizacją imprez dla demosceny od 18 lat (Riverwash od 9 lat), od ponad
        20 lat jeździmy na imprezy zarówno w kraju jak i za granicą. Uważamy, że wiemy jak się organizuje tego typu
        imprezy i nasze doświadczenie pozwala nam zmieniać się, rozwijać i uczyć na błędach własnych i cudzych. Bo nie
        zna sceny ten, kto nigdy nie był na party!
    </p>

    <h2>Czego nie będzie na Riverwash?</h2>

    <ul>
        <li>
            Gier/programów – ani tych retro, ani nowych. Jeśli jesteś graczem/użytkownikiem retro-platformy i nie
            interesuje Cię demoscena, to nie jest impreza dla Ciebie. W Polsce jest szereg retro-imprez dla
            graczy/użytkowników, na które warto się wybrać (Pixel Heaven, RetroKomp, SACP).
        </li>
        <li>
            Komercji – nie mamy sponsorów instytucjonalnych i komercyjnych, ani ich nie szukamy. Nauczeni doświadczeniem
            ubiegłych lat, wolimy decydować sami o sobie. Nie spodziewaj się więc reklam, pokazów produktów i stoisk z
            towarami (poza ofertą pubu oczywiście). Ponieważ nie mamy sponsorów, nie spodziewajcie się także nagród
            pieniężnych czy rzeczowych w compotach. Oferujemy zniżki dla wystawiających oraz pamiątkową
            nagrodę/puchar/statuetkę (informacje bliżej terminu party). Demoscena to według nas satysfakcja i sława
            (groupies!), nie pieniądze.
        </li>
        <li>Streamu z party – jeśli chcesz być na party – przyjedź na nie! Sofa-scenerom i chomikom mówimy nie.</li>
    </ul>

</article>



