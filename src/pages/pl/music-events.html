<article class="content">
    <h1>Koncerty</h1>

    <p>
        Jak zapewne wiecie, naszemu party co roku towarzyszy masa świetnej muzyki. Zarówno tej prezentowanej w trakcie
        compos, jak i w ramach koncertów, spontanicznych jam-sessions czy DJ-setów. Oto, co mamy dla Was w tym roku!
    </p>

    <h2>Yerzmyey &amp; Pinokio</h2>

    <img class="group-photo hidden-print hidden-xs" src="images/yerzmyey.jpg" alt="Yerzmyey and Pinokio">

    <p>Nie trzymamy Was już dłużej w niepewności — i z ogromną przyjemnością ujawniamy pierwsza z muzycznych gwiazd, która zagra dla Was w piątkowy wieczór. Wasze uszy połechcą chiptune'owe brzmienia serwowane przez absolutnych demoscenowych wyjadaczy — duet w składzie <strong>Yerzmyey i Pinokio!</strong></p>

    <p>Obaj muzycy, choć mocno związani z polską demosceną małego Atari i ZX Spectrum, nie stronią od innych maszyn — na ich koncertach w akcji usłyszeć można dźwięki wydobywane m.in. z Amigi czy Atari Falcon. Brzmieniowy mariaż brawurowych solówek perkusyjnych Pinokia oraz klawiszowej wirtuozerii Yerzmyeya zadowolić powinien nawet największych muzycznych malkontentów. A zresztą — posłuchajcie sami:</p>

    <div class="embed-responsive embed-responsive-16by9">
        <iframe class="embed-responsive-item" src="https://www.youtube.com/embed/LcnrtikSfgM" frameborder="0" allowfullscreen></iframe>
    </div>

    <h2>Bassalog</h2>

    <img class="group-photo hidden-print hidden-xs" src="images/bassalog.jpg" alt="Bassalog">

    <p>Po chiptune'owym szaleństwie, elektronicznymi, nietuzinkowymi klimatami, sączonymi wprost z analogowych syntezatorów, uraczy Was w piątkowy wieczór niezwykły, psychodeliczny duet: <a href="https://www.facebook.com/BassalogOfficial/" target="_blank">Bassalog</a>, o którym jego założycielki — Paula i Magda — piszą tak:</p>

    <p>
        "Bassalog to połączenie agresywnego brzmienia syntezatorów analogowych i cyfrowych z perkusją hybrydową. Na drodze eksperymentu stworzyłyśmy gatunek, który określamy jako kojące elektro. W tej przestrzeni wszystko jest dozwolone — to alternatywny wymiar, w którym umysł może swobodnie dryfować w kosmicznym bezkresie. Niepohamowana potrzeba kreacji przyniosła pierwsze etiudy audiowizualne zespołu — zostały one zauważone przez program TVP Kultura i docenione przez Reni Jusis oraz Daniela Bloom.
        <br><br>
        Aktualnie pracujemy nad debiutancką EP, która ukaże się jeszcze w tym roku. Kompozycje na albumie są wynikiem dotychczasowej muzycznej podróży przez życie, kształtującej się dojrzałości — tak jak różne jesteśmy tak i różne inspiracje będą słyszalne: lata 80, zimna fala, jazz, psychodela, hip hop, funk i kto wie co jeszcze.
        <br><br>
        Improwizacja to słowo klucz w tym zespole. Każda kompozycja powstaje z improwizowanych podczas jam session tematów. Niektóre utwory, takie jak "Star Mors", "Woah", "Bobo" — to żywcem wycięta radosna twórczość, która okazała się skończonymi produktami. Nad innymi motywami potrzeba trochę więcej pracy, jednak geneza jest zwykle ta sama. Żywa, autentyczna improwizacja — to właśnie wtedy, gdy od ciał odłączają się umysły, a dłonie, ręce i nogi grają samoistnie — dzieje się magia — powstaje muzyka prawdziwa, szczera, płynąca z głębi serca. Takie są wszystkie utwory duetu Bassalog".
    </p>

    <p>Jak brzmią na żywo? <a href="https://www.youtube.com/watch?v=acGskYjYtbQ" target="_blank">Posłuchajcie.</a></p>

    <div class="embed-responsive embed-responsive-16by9">
        <iframe class="embed-responsive-item" src="https://www.youtube.com/embed/acGskYjYtbQ" frameborder="0" allowfullscreen></iframe>
    </div>

</article>



